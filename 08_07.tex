\chapter*{07.08.}

Z samego rana poszliśmy na spacer na otaczające dolinę klify --- główną \href{http://www.visithusavik.com/attractions/asbyrgi-canyon/}{atrakcję} okolicy. Żadnych trudności terenowych, niewielki dystans, pogoda (jeszcze) w miarę stabilna --- ot… taka przechadzka na rozprostowanie nóg.

Na śniadanie po raz pierwszy zjedliśmy (łącznie, na grupę): 1 kg paszy zalanej 1 l mleka i 1 l surmjolka --- czyli średnio po 2000 kalorii na osobę! (Należy w tym miejscu zaznaczyć, że zaczynaliśmy od ½ tej porcji, a i tak ledwie taką ilość przejadaliśmy --- teraz te kilolgramy tak akurat na styk.)

\img{./photos/x-s-2014-08-07_10-26-01__82.jpg}{asbyrgi_camping}{Nocleg u stup klifów.}
\img{./photos/x-s-2014-08-07_15-19-08__209.jpg}{asbyrgi_breaking_the_law}{Znów łamiemy prawo :(}

Z Ásbyrgi wyruszamy przy wietrze w plecy --- szok i niedowierzanie. Radość trwa krótko, bo po 25 km, gdy tylko zatrzymaliśmy się na posiłek, zaczęło padać :(

%% TODO: dialog
Coś na rozluźnienie. Scenka wydarzyła się na koniec solidnego podjazdu. Ledwo zipiemy, pot się leje, wieje nam w mordę.
ja: No i co tak ludzie nam zdjęcia robią? Nawet się nie uśmiechną! Dobrego słowa nie powiedzą! Tylko ten znudzony wyraz twarzy…
Put: Eee.. dobrze że robią…
ja: No to niech chociaż jakieś ciastko w zamian dadzą!
Put: Czyli chciałbyś być taką dziwką rowerową? Sprzedawałbyś swoje podjazdy za ciastka?

\section*{Húsavík}

Specjalnie zajechaliśmy odpowiednio wcześniej do Húsavíku, by Put i Kasia mogli załapać się na \emph{whale watching}. Mimo intensywnej agitacji ze strony Puta, ani Karolina ani ja nie zdecydowaliśmy się na dołączenie --- Karolina widziała już z bliska delfiny, gdy pływała żaglówką po Morzu Północnym, a mnie do rejsu nie zachęcała pogoda (zimno, pochmurno, wietrznie). Co więcej, żadnej gwarancji zobaczenia wieloryba nie ma --- pani w informacji powiedziała, że dwa poranne rejsy nic nie widziały, kolejny był już ciut lepszy ale też bez szału. \emph{,,Natomiast na pewno mogę zagwarantować, że będzie chłodno!''} --- dodała z uśmiechem. (Dla ustalenia uwagi, rejs trwa około trzy godziny).

\img{./photos/x-s-2014-08-07_19-54-58__84.jpg}{whalewatching_clothing}{Kasia w pełnym rynsztunku}

Ja i Karolina pożegnaliśmy więc ,,wielorybników'' i pojechaliśmy zakładać obozowisko. Kemping kosztował 1200 kr / os. + 500 kr za prysznic; był wyposażony w suszarnię z prawdziwego zdarzenia i małą kuchnię turystyczną z paroma palnikami i paroma stołkami. Gdy już się rozgościliśmy i przebraliśmy, ruszyliśmy na miasto ,,na rybę'' --- to znaczy głównie chodziło nam o to, by po ponad 2 tygodniach tułaczki wreszcie zjeść coś normalnego. Po obejściu wszystkich (czterech) portowych knajp i wnikliwym porównaniu menu oraz cen wybraliśmy restaurację \href{https://www.facebook.com/naustid}{Naustið}. Musieliśmy dobrą chwilę czekać na wolny stolik --- taki był ruch --- lecz przynajmniej wreszcie czekaliśmy na coś stojąc w ciepłym pomieszczeniu! Zamówiliśmy zupę rybną oraz \emph{,,2x szaszłyk rybny na 1 talrzu''} --- coś pysznego! W zupie pływała duża ilość tłuściutkich krewetek, a całość była dobrze doprawiona. Podobnie szaszłyczane rybie mięso było bardzo delikatne, a w ramach przybrania występowały: małe ziemniaczki, sałata, feta… Ach, to było jak podróż do innego, lepszego świata --- za oknem siąpi i hula wiatr, a my grzejemy się siedząc przy stoliku tuż obok kaloryfera i zajadamy się takimi smakołykami… I tylko żal było się tak szybko zmywać (bo ani się oglądnęliśmy, a zrobiła się 22:00 --- godzina zamykania lokalu). W drodze powrotnej zahaczyliśmy jeszcze o grill-bar przy stacji benzynowej (nie, bynajmniej nie po to, by psuć sobie smak, tylko żeby rozmienić pieniądze) i… to było coś koszmarnego. To było traumatyczne wręcz doświadczenie --- wejście do takiego czegoś po wizycie w przytulnej knajpce. Wejść do miejsca, gdzie przy świetle świetlówek zmarnowani ludzie męczą hamburgery i frytki. Brr…

%% TODO: zdjęcie posiłku w barze rybnym

Cóż, i tak mimo wszystko trochę zepsuliśmy sobie smak szaszłyków i zupy rybnej, bo droga powrotna na kemping tak nas zmęczyła, że konieczne było dojedzenie chlebem z szoko…

Wielorybnicy wrócili o 23:30, nie zobaczywszy ani jednej ,,taakiej'' ryby. Na pocieszenie wrzucili za to na fb swoje sweet-selfie-focie w gustownych sztormiakach zawodowego rybaka morskiego ;)

PS. Dziś na podjazdach Kasia pokazała pełną klasę i prawdziwego ducha walki --- gratulacje!
