Cześć Nataszo!

Oto garść najważniejszych informacji, które miałem zapisane w relacjach, oraz ogólnych impresji. Ostatecznie relacji nie wysyłam, gdyż napisałem ją typowo pod rowerzystów i większość porad i uwag doyczy podróży rowerem.

Dobre rady:
- naboje do kuchenki gazowej można kupić już na stacji benzynowej Olís w Keflavíku
- najniższe ceny na Islandii ma hipermarket Bonus - niestety, ma sklep tylko w największych miastach: Keflavíku, Reykiavíku, Akureyri i Hveragerði (PS. "bonusowy" hit to przecier ananasowy w puszkach! :)
- na Islandi w zasadzie nie trzeba mieć koron, poza dużą ilością monet o nominale 100 kr (żeby wrzucać do prysznicy na kempingach - automaty te przyjmują tylko taki nominał); nawet na największym islandzkim "zadupiu" terminal do kart debetowych zawsze się znalazł! (PS. Monety nalejpiej rozmieniać na stacjach benzynowych i w sklepach - na kempingach zazwyczaj nie mają drobnych - z powodu tego, że inni rozmieniają :p)
- aby zakupić u islandzkiego operatora (np. Vodafone) internet mobilny trzeba posłużyć się kartą kredytową (!)
- na Islandii naprawdę warto zaglądać do punktów informacji turystycznej - są doskonale zaopatrzone w konkretne foldery i mini-przewodniki (często darmowe), obsługa jest kompetentna i pomocna
- na stronie http://www.vegagerdin.is/english są aktualizowane w czasie rzeczywistym dane o pogodzie na trasach (na podstawie pomiarów z przydrożnych stacji)

Polecane miejsca:
- klify Krýsuvíkbjarg (nieopodal szosy 427)
- gorący strumień w Klambragil (według mnie o wiele lepsze od Błękitnej Laguny)
- wyspa Heimaey = maskonury! wystarczy powspinać się trochę w górę - np. na grań Eggjar - i można je oglądać z odległości 2-3 metrów... (uwaga: bilety na prom należy rezerwować z wyprzedzeniem - zarówno bilet "tam" jak i powrotny!)
- osada Þorsmörk = piękne doliny (jeden z nielicznych lasów na Islandii!) i doskonały punkt wypadowy na jednodniową wycięczkę w masyw Eyjafjallajökull (trasy dobrze znakowane)
- laguna Jökulsárlón
- wulkan Askja - kiedyś było na jego "szczycie" gorące źródełko Viti, w którym można było się kąpać; niestety, w zeszłym roku w wyniku osunięcia się ziemi zalała je lodowata woda... nie wiem, czy obecnie jest to znów czynne kąpielisko; uwaga: pogodna bywa tam kapryśna - w zeszłym roku na samym początku sierpnia w drodze nad to jeziorko złapała nas gęsta mgła ze śnieżycą...
- wodospad Dettifoss - faktycznie, ilość spadającej wody robi wrażenie
- okolice jeziora Myvatn - bajkowe pojezierze, ciekawe atrakcje wokół (np. formacje skalne w Dimmuborgir)
- okolice ośrodka Kerlingarfjöll - dolinka geotermalna Hveradalir (krajobraz z bajkowymi kolorami), szczyty Snækollur i Mænir (kapitalne widoki na okolice, a trasy są teoretycznie znakowane)
Podobno północnozachodnie obszary Islandii (taki duży cypel) są piękne i ciekawe, lecz wiem to ze słyszenia - ze względu na ograniczony czas naszej wyprawy rowerowej nie zawitaliśmy tam.

NIEpolecane miejsca/atrakcje:
- klify Ásbyrgi - umiarkowane "wow", moim zdaniem są na Islandii miejsca bardziej warte zobaczenia
- oglądanie wielorybów - drogie, a obarczone bardzo wysokim ryzykiem (pytaliśmy innych turystów - bywają dni, że żaden rejs nie widzi tych dużych wielorybów, tylko samą drobnicę)
- "przysiółek" Hveravellir - można zaglądnąć na godzinkę, ale to bardzo tłoczne miejsce, a w słynnej tamtejsza "gorąca wanna" zazwyczaj aż kipi od ludzi
- gejzer w Geysir - mocno przereklamowane, choć jeśli ktoś nie widział jeszcze w życiu takiej hydrociekawostki, to można zaglądnąć

Gdybyś miała jakieś pytania albo chciała zobaczyć zdjęcia tych reklamowanych przeze mnie miejsc, to służę :)

Do zobaczenia na Gorcu!
Paweł