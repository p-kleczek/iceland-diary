\chapter*{04.08. --- Askja}

Tej nocy nikt nie przespał dobrze --- każdy raczej jak mysz pod miotłą, a to wszystko za sprawą gozy jaką  napawała nas perspektywa płacenia kary za nocleg w miejscu niedozwolonym. Dręczyły nas koszmary senne, właśnie z rangersami w roli głównej --- mnie na przykład śniło się, że mandat wyniósł po 150 € na łebka, a cała nasza akcja z rozbijaniem się została uwieczniona na monitoringu. Niby rangersi byli Polakami i pewnie by nam to puścili płazem --- potraktowaliby nas jako wyprawę geologów --- lecz ich szefostwo już widziało nagrania, więc nie ma zmiłuj. Fabuła snów pozostałych uczestników naszej eskapady była mocno zbliżona. Aby się już więcej nie stresować, zwijamy się “wcześnie” rano (koło 8:00), odjeżdżamy paręset metrów od “miejsca zbrodni” i dopiero tam rozkładamy się ze śniadaniem.

Głównym naszym problemem dnia dzisiejszego jest brak wody pitnej. Od momentu gdy przekraczaliśmy ostatnie brody nie mijaliśmy żadnego strumienia i tak będzie już aż do Dreki.

\hint{Podczas jazdy przez interior wykorzystuj każdą okazję, by uzupełnić zapas wody! Wiele z rzek i strumieni zaznaczonych na mapie wypływa spod lodowców i jest na tyle mętna, że picie jej to jak piaskowanie zębów.}

\img{./photos/x-s-2014-08-03_19-52-17__253.jpg}{interior_roads_1}{Codzienność w interiorze to "tarka"…}
\img{./photos/x-s-2014-08-04_12-53-21__269.jpg}{interior_roads_2}{…i piach}

Jazda dziś przypomina jakiś ponury żart, trochę w stylu \href{http://pl.wikipedia.org/wiki/Paradoksy_Zenona_z_Elei#Achilles_i_.C5.BC.C3.B3.C5.82w.5B2.5D}{paradoksu z Achillesem i żółwiem} --- tyle że tu pytanie brzmi “czy rowerzyści dojadą [dziś] na kemping?” Początko jedziemy dość dobrą drogą, z prędkością 12 km/h, do przejechania mamy 40 km więc snujemy już wizje, jak to za powiedzmy 4 godziny zajeżdżamy na kemping. (Wiem, że to naiwne, ale umysł niejednego rowerzysty przeprowadza często takie optymistyczne szacowanie.) Cóż, po paru kilometrach dobra droga kończy się, a zaczyna więcej żwirku. Nie jest źle, 9 km/h, czyli za 4 godziny będziemy. Na 15 km przed kempingiem (czyli na 3-4 km przed skrzyżowaniem z \road{F88}) zaczynają się takie wydmy, że nie ma bata --- właściwie non stop musimy pchać rowery. Nasza prędkość spada do 3-4 km/h, a więc wciąż na dotarcie do kempingu potrzebujemy koło 4 godzin… Ku naszej uldze, od skrzyżowania zaczynałą się swoista “autostrada”, którą w 40 minut dotarliśmy do celu. Ale to wcześniejsze asymptotyczne zmierzanie do celu było takie demotywujące!

\img{./photos/x-s-2014-08-04_14-45-35__271.jpg}{askja_vehicle}{Ech… czemuż nie założyliśmy i my takich opon?}
\img{./photos/x-s-2014-08-05_15-25-57__283.jpg}{impassable}{Impassable is nothing.}

Na skrzyżowaniu wita nas ręcznie wykonana tabliczka, że \road{F88} jest “Impassable for small jeeps due to high water level”. Że co? Dozorca w Dreki powiedział nam, że lodowcowa rzeka zalała drogę na odcinku ok. 500 m tak, że woda sięga do kolan --- więc raczej nie przejedziemy. Na chwilę obecną nie martwimy się tym przesadnie, nasz plan wygląda następująco: jedziemy jutro do Herðubreiðarlindir i zobaczymy, co dalej --- albo miniemy rzekę “na dziko” (przez pustynię) albo będziemy żebrać u jakiś Niemców poruszających się po interiorze w takich księżycowych pojazdach o zabranie naszych rzeczy albo --- w ostateczności --- poczekamy na autobus do Mývatn o 15:30, który powinien przewieźć nasze bagaże.

O 15:00, po blisko 6 godz. jazdy i pchania, wreszcie osiągamy kemping Dreki. Dreki jawi się nam jako oaza: sanitariaty, olbrzymia i dobrze wyposażona wspólna kuchnia z jadalnią, możliwość rozbicia się w “cieniu wiatrowym” budynku mieszkalnego… Niestety, nie ma prądu, a z ciepłą wodą też bywają problemy --- choć prysznic kosztuje standardowe 500 kr, to lejącą się wodę można określić bardziej jako letnią niż ciepłą.

Gdy już się rozbiliśmy, zjedliśmy obiad i odpowiednio ubraliśmy, wyruszyliśmy na pieszą wycieczkę nad jezioro Viti. Cel: kąpiel w gorących źródłach (tak więc połowę naszego worko-plecaka zajmują stroje kąpielowe, ręczniki i klapki). Pogoda nie rokuje: mgła, deszcz, a w wyższych partiach --- padający śnieg. Dodatkowo zejście nad Öskjuvatn utrudniają płaty śliskiego śniegu (a tylko ja mam buty górskie)… Wszystko to sprawiło, że po dojściu w okolicę Bathsraun samotnie pobiegłem na małe (10-minutowe) przeszpiegi, które niestety nie potwierdziły bliskości jeziora Viti. W związku z tym oraz z uwagi na pogarszającą się pogodę zarządziliśmy odwrót. W sumie może to i dobrze, bo z tego co słyszeliśmy jakiś tydzień wcześniej potężna lawina błotna sprawiła, że poziom zwierciadła wody w Öskjuvatn podniósł się o parę metrów, przez co chłodna woda przelała się do Viti (a więc nie dość, że źródło przestało być chwilowo gorące, to jeszcze ścieżka została uszkodzona).

%% TODO: umieścić to w tekście
\curiosity{Nazwa “Bathsraun” ma interesującą etymologię --- sprawdź \href{http://davemcgarvie.wordpress.com/2012/04/}{skąd się wzięła.}}

\img{./photos/x-s-2014-08-04_20-35-49__186.jpg}{dreki}{Dreki --- oaza na bezkrestnym pustkowiu}
\img{./photos/x-s-IMG_20140804_203225178.jpg}{way_to_viti}{Wyprawa nad jeziorko Viti --- typowe islandzkie lato}

Po zejściu do Dreki urządzamy sobie istną ucztę: jest i chleb z konserwą i darmową musztardą, i puree ziemniaczane, i ciasteczka imbirowe moczone w herbacie… W międzyczasie przy właściwie wszystkich pozostałych stolikach odbywa się konsumpcja mniej lub bardziej procentowego alkoholu --- ci lekko już zawiani emeryci z Niemiec i Francji dość osobliwie patrzą na nas, gdy nożem wygrzebujemy z puszki mięso.

Dużą radość sprawiło nam przysłuchiwanie się dialogowi Pana Ruska z Panem Anglikiem. Dialog zainicjował Pan Rusek, który widząc łyżko-widelco-nóż spytał z charakterystycznym rosyjskim akcentem: “What is this? I don’t understand… Why not normal things?” (Nasze wcześniejsze i późniejsze doświadczenia faktycznie wykazały wyższość tradycyjnych, metalowych sztućców nad plastikowymi niezbędnikami.)

Put miał awarię kwaśnego mleka w kartonie, na szczęście uszkodzenie kartonu było niewielkie, także gęste kwaśne mleko nie zalało wszystkiego. Choć nie obyło się bez mycia sakwy i części rzeczy…

\hint{Płyny (tj. sok, mleko itp.) warto wozić w plastikowych butelkach. Lepiej już stracić strochę cieczy podczas operacji przelewania niż póżniej wąchać zakiśnięte mleko…}

\hint{Mapę okolic Askji znajdziesz na \href{http://www.vatnajokulsthjodgardur.is/media/fixlandia/N&A_100k_EN_20131022.jpg}{stronie internetowej} parku narodowego Vatnajökull.}
