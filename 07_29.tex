\chapter*{29.07. --- Jak Islandia to musi być lód!}

Z rana wybraliśmy się oglądać sztandarową atrakcję Skaftafell --- wodospad Svartifoss, którego ściany przypominają olbrzymie bazaltowe organy. Potem podeszliśmy jeszcze kawałek wyżej, na punkt widokowy Sjónarsker, z którego widać było sandury w całej ich okazałości.

Podczas tego spaceru Kasia opowiedziała nam o ciekawych zajęciach, w jakich uczestniczyła w Oslo podczas Erasmusa. Chodziło o cykl wykładów poświęconych zjawisku imigracji w Europie w ujęciu społecznym. Między innymi poruszana była na nich kwestia praworządności. Otóż nacje Europy dzielą się na ,,czerwone'' i ,,niebieskie''. Niebiescy generalnie ufają władzy, przestrzegają prawa, są przykładnymi obywatelami, czerwoni --- wprost przeciwnie. O ile niebiescy bardzo dobrze prosperują w okresie ,,pokoju'', o tyle w~sytuacjach kryzysowych zwyczajnie głupieją, gdyż brakuje im szczegółowych instrukcji ,,co robić na wypadek kryzysu''. U czerwonych rzecz ma się dokładnie na odwrót --- na co dzień ich krętactwo psuje system, lecz właśnie ten brak poszanowania dla reguł i kombinatorstwo sprawia, że doskonale odnajdują się w trudnych chwilach. Polacy oczywiście są ,,czerwoni'' :)

\img{./photos/x-s-2014-07-29_13-44-46__150.jpg}{sandurs_from_above}{Sandury, sandury\textellipsis aż po horyzont sandury! }

Tak więc, jako przedstawiciele ,,czerwonej nacji'', dokonaliśmy aneksji większości pralni na cele suszarni, a do tego --- wbrew zakazowi --- podładowaliśmy komórki w tamtejszych gniazdkach. Aż dziw, że nikt inny nie wpadł na taki pomysł! Może to właśnie ta różnica w~mentalności? Mniejsza z tym, ważne że wreszcie rzeczy są suche!

Z kempingu wyruszamy w dobrych nastrojach, przy w miarę stabilnej pogodzie. Kręcimy kilometry, kręcimy, aż zajeżdżamy do Fjallsárlón. Była to pierwsza widziana przez nas laguna lodowcowa i zgodnie stwierdziliśmy, że to dość urokliwe miejsce. Szybko jednak pojawiły się głosy, że to jednak nie jest \emph{ta} laguna, którą oryginalnie planowaliśmy zobaczyć. Woda jakaś taka mętna, fok brak i coś mało ludzi\textellipsis

I faktycznie, do słynnej laguny Jökulsárlón należało podjechać jeszcze kolejne 10~km. Tam, w promieniach zachodzącego słońca, mogliśmy podziwiać wszystko to, co pokazywały foldery reklamowe: sunące majestatycznie górki lodowe, polujące foki i mewy oraz\textellipsis tłumy turystów.

\img{./photos/x-s-2014-07-29_20-02-07__176.jpg}{lesser_lagune}{Mała laguna lodowcowa\textellipsis}

\img{./photos/x-s-2014-07-29_21-09-00__114.jpg}{greater_lagune}{\textellipsis i jej większa krewna!}

Pod wieczór wiedzieliśmy już, że nie dojedziemy na zaplanowany kemping nieopodal Vagnsstaðir. Szybka kontrola zapasów wykazała, że brakuje nam kluczowego składnika porannej paszy --- mleka. Zdecydowaliśmy się dokonać jego interwencyjnego zakupu w przydrożnej restauracji Hali Country Hotel. O, żebyście widzieli minę ludzi z obsługi, gdy zobaczyli dwóch chłopaków wchodzących w obcisłych wdziankach i usłyszeli, że chcemy kupić karton mleka! Choć podyktowana przez szefową restauracji cena była czarnorynkowa --- 400~kr za litr --- to każdy z nas w duchu cieszył się, że jutro z rana nie zajdzie konieczność konsumowania owsianej mamałygi na wodzie.

Ostatecznie zanocowaliśmy na pięknym, miękkim ,,mechowisku'' raptem cztery kilometry za wspomnianą restauracją. Gdyby tylko tak nie wiało\textellipsis Bo znów przy silniejszych podmuchach nasz ,,męski'' namiot przypomina czapkę smerfa!

\pagebreak