\chapter{12.08. - Hveravellir}

Pobudka o 10:30 - ustanowiony został nowy rekord. Dziś jednak była to nawet okoliczność korzystna, gdyż koło 8:00 całe niebo zasnuwały szczelnie chmury. A tak, gdy wyruszaliśmy o 12:30, mogliśmy już podziwiać pierwsze nieśmiałe prześwity w tym całunie.

Czekająca nas trasa to czysta rekreacja - niecałe 40 km, z czego pierwsze 30 km po takiej nawierzchni jak dzień wcześniej. Potem mało przyjemny podjazd po kamykach i jeszcze gdzieś króciutki odcinek po kamerdolcach. Można spokojnie podziwiać krajobrazy, a te są niecodzienne. Jedziemy w końcu przez płaskowyż Kjölur, zatem jak okiem sięgnąć rozciągają się gładkie łączki i niewielkie pustynie i tylko gdzieś na horyzoncie ciemnieją zęby łańcuchów górkich oraz błyszczą się w słońcu czapy lodowców.

Zalewie po 3 godzinach docieramy do celu. Błyskawicznie przygotowujemy obiad, a zaraz potem  zaczynamy grzanie tyłków w “basenie” z gorącą wodą. Moczenie trwa do wieczora - siedzimy tak długo, że aż załapaliśmy się na wschód księżyca…

W Hveravellir po raz kolejny flaga okazała się pełnić funkcję towarzyską - właśnie dzięki niej poznałem Piotrka, z "zawodu" słuchacza Akademii Marynarki Wojennej w Gdyni, a z zamiłowania - obieżyświata. Rozmawialiśmy o wielu interesujących rzeczach, wymienialiśmy się licznymi praktycznymi radami odnośnie wypraw, lecz nie będę ich przytaczał w tym miejscu (zebrałem je w stosownym dziale). Wspomnę tyko o tym, jak to się stało że go tam spotkaliśmy: otóż Piotrek przemierzał stopem Islandię i akurat nocleg wypadł mu tu, w Hveravellir. Zagadnął właściciela kempingu, czy mógłby coś pomóc "w obejściu" w zamian za wikt i opierunek, a ten dał mu fuchę w postaci wymiany rur od gorącej wody. Nazajutrz spytał jeszcze Piotrka, czy nie chciałby jeszcze ich zutylizować, na co ten przystał. Po dwóch dniach Piotrek otrzymał propozycję pomocy jeszcze przez tydzień, w zamian za 500 €. W ten oto sposób zdobył fundusze na pokrycie niemal całej swojej islandzkiej eskapady!

\img{./photos/x-s-2014-08-13_12-13-18__234.jpg}{hveravellir_crowded}{Hveravellir okazało się być popularnym miejscem...}
\img{./photos/x-s-2014-08-13_12-42-05__235.jpg}{hveravellir_natural}{Dwie główne atrakcje (no... może poza "jacuzzi")}

Podczas wieczornej narady klamka zapadła - zmieniamy plany i zamiast prosto do Gullfossu, jedziemy jutro jutro całą grupą do kempingu u podnóża Kerlingarfjöll. (Przez moment rozważaliśmy wariant, w którym ja i Karolina jedziemy do Kerlingarfjöll dziś wieczorem i tam śpimy, z rana idziemy w góry i spotykamy się znów w komplecie na rozdrożu). Jedyny problematyczny aspekt to zaopatrzenie w żywność - nie przewidzieliśmy dodatkowego dnia w interiorze, a po drodze sklepów brak (co najwyżej można zjeść coś w restauracjach, ale to średnio nam się uśmiecha ze względu na duużą marżę).

Dzisiejszy dzień był najluźniejszy i według mnie najpiękniejszy podczas całego naszego wyjazdu - mam na myśli zarówno pogodę, jak i widoki oraz atrakcje na trasie - nie przygody, a atrakcje (choćby widok stada 100 koni pędzonych po "stepie").

Dziś każde z nas jechało na dobrą sprawę "na własną rękę", swoim tempem, nierzadko w odległości kilometra od wcześniejszej osoby - ale to też jest potrzebne! Ciężko robić przez tak długi czas wszystko kolektywnie. Podejrzewam, że każdy potrzebuje od czasu do czasu odpoczynku od innych, zwłaszcza że od 3 tygodni funkcjonujemy właściwie w tym samym sosie. Oczywiście trzeba podkreślić fakt, że warunki atmosferyczne i trudność trasy na to pozwalały - nie istniało ryzyko, że ta ostatnia osoba "zaginie w akcji".

Po basenach, tak przed spaniem, Karolina i Put szarpnęli się na piwo (tak, 1000 kr za puszkę to solidny wydatek) - nie ma się jednak czemu dziwić, skoro byliśmy w jednym z nielicznych miejsc, w którym dało się kupić prawdziwe piwo, a nie jakieś siki…

Po raz pierwszy idziemy spać “na głodnego”. Nie dopychamy się na dobranoc chlebem, bo z obliczeń wyszło nam że wtedy pojutrze zabraknie nam go w trasie. Tylko Put stwierdził, że niesamowicie go przysysa i dlatego zamówił w barze coś do jedzenia i gorącą czekoladę.
