\chapter*{05.08.}

Pierwsze, co dziś o poranku słyszymy z namiotu dziewczyn, to soczystą wiązankę. Cytować nie będę, ale przytoczę sens, parafrazując za prof. Miodkiem: \emph{“Bardzo mnie irytują te powstałe na podłodze namiotu kałuże, które sprawiły iż moja mata samopompująca oraz śpiwór nadmiernie zawilgły. Nie nastraja mnie to pozytywnie do dalszej podróży”}. Co spowodowało ten kataklizm? Właśnie to, że nieumiejętnie rozłożyliśmy folię i cała woda z tropiku spływała pod namiot (jak czytelnik może się domyślać, poprzednia porada powstała post factum).

To --- w połączeniu z faktem odkrycia przez Karolinę, że wczoraj rozwalił jej się bagażnik (w wyniku jazdy po wertepach nastąpiło zmęczenie materiału i dwa wsporniki “poszły w pizdu”) --- wprowadziło nas w nastrój ogólnej rezygnacji, który trwał dobre dwie godziny.

Wreszcie jakoś wzięliśmy się w garść i przystąpiliśmy do naprawy zniszczeń. Bagażnik udało się złożyć do kupy z pomocą --- a jakże --- taśmy izolacyjnej i opasek zaciskowych (ja ustaliliśmy do dłuższej chwili: po śląsku --- trytytek, po małopolsku --- zipów). Z mokrymi matami i śpiworami niestety nie możemy chwilowo zrobić czegokolwiek konstruktywnego, bo na polu mży, a w budynkach nie ma ogrzewania.

Holendrzy po raz kolejny nas wyprzedzili --- oni wyruszyli o 9:30, a my o 12:00. Cicha rywalizacja wciąż trwa…

Po wczorajszym dniu wiedzieliśmy już, że pierwsze 13 km drogi (do skrzyżowania) to będzie poezja. Szkoda, że ta autostrada kończyła się niedługo później. Dalej, aż do Herðubreiðarlindir, wytrzęsła nam tyłki swoista “tarka” (wiecie, takie jakby żwirowe garby w regularnych odstępach paru centymetrów). Właśnie ta fatalna nawierzchnia spowodowała straty w dwóch kolejnych bagażnikach: ja zgubiłem nakrętkę od wspornika, a Put --- śrubkę (również od wspornika). Dobrze, że mieliśmy po jednej nadprogramowej, bo inaczej bylibyśmy w przysłowiowej “czarnej dupie”…

\hint{Zadbaj, by w rowerze mieć standardowe śruby 5 mm z łebkiem na imbus oraz nakrętki samozaciskowe (nie odkręcą się same). Weź też ze sobą na zapas po parę sztuk zarówno śrub jak i nakrętek.}

\img{./photos/x-s-2014-08-05_20-57-16__190.jpg}{rasper}{Przed nami tarka…}
\img{./photos/x-s-2014-08-05_20-57-32__192.jpg}{askja_void}{…a wokół nas --- jak zwykle --- nic.}

Nie tylko droga, ale też i samo Herðubreiðarlindir zostało zalane --- w szczególności na drodze, na wjeździe i wyjeździe, pojawiły się dwa dodatkowe “brody” do przekroczenia. Te niespodziewane przeszkody terenowe sprawiły, że nie w głowie było nam brać dalszej drogi ,,z marszu'' --- zapragnęliśmy najpierw zjeść godziwy obiad. Udałem się zatem do pani dozorczyni spytać się o dalszą drogę i o to, \emph{,,w którym miejscu na kempingu mieści się kuchnia''}. W odpowiedzi usłyszałem między innymi, że \emph{“skorzystanie z kuchni kosztuje 500 kr.}” No ale jak to, pytam, za sam fakt posiedzenia w ciepłej kuchni (mówiłem wyraźnie: mamy własne palniki, naczynia)?! Właśnie tak! Skwitowałem to, że spytam się reszty, co oni na to. A reszta mówi: \emph{Trudno. Zapłacimy. Byleby obiad był…''}. Wracam więc do dozorczyni, wręczam banknot 1000 kr i czekam na resztę. A pani mówi: “Jeszcze 1000 kr”. Oniemiałem. No bo jak to, będą nas kasować za każdą osobę? Wyjąłem zatem z ręki dozorczyni wręczony uprzednio banknot i wygłosiłem oświadczenie o tym, jak to polskich studentów nie stać na płacenie 2000 kr za luksus zrobienia sobie obiadu. Wtedy dozorczyni stwierdziła, że w porządku --- 1000 kr za całą grupę starczy. Przystałem na jej propozycję, lecz niesmak pozostał…

Po obiedzie --- całkiem przypadkiem --- załapaliśmy się na autobus do Mývatn. Niby wiedzieliśmy, że takowy kursuje, ale jakoś pomyliły nam się godziny odjazdu z Herðubreiðarlindir (sądziliśmy, że przyjedzie dopiero za godzinę). Do środka zmieściły się tylko dziewczyny (z rowerami i swoimi sakwami) oraz część moich i Puta bagaży. W środku siedzieli znajomi z Askji: Anglicy “od nerek” (ich wyprawa miała charakter charytatywny, zbierali bodaj na przeszczep nerki dla kogoś) i Pan Rusek. \emph{“Leszcze!”} --- pomyśleliśmy. Plan był taki, że autobus przewiezie dziewczyny przez najtrudniejszy odcinek (czyli zalaną drogę i dwa brody), a zaraz potem wysadzi. Ta operacja nie powinna kosztować ani korony! Tak też się stało, wszystko poszło zgodnie z planem: bezproblemowo i za frajer. Osobliwie zachował się starszy Anglik, który wysiadł potem na chwilę razem z dziewczynami --- nachylił się nad Karoliną i szepnął jej do ucha: \emph{“Remember, it’s warmer inside the bus!”}

W międzyczasie ja i Put ruszyliśmy na autonogach w dalszą drogę. Wbrew apokaliptycznym wizjon roztaczanym przez ludzi z Dreki zalana droga była łatwa do obejścia --- wystarczyło odbić 20 metrów i przejść bokiem po lekko namokniętym gruncie. Podobnie było z brodami --- ich sforsowanie nie wymagało większego wysiłku niż pokonywanie tych na \road{F910}. Dziewczyny czekały na nas w sumie może ze 20 minut, lecz do było dla nich wystarczająco długo, by rozbić namiot ;-P

Ciśniemy dalej, w lekkim deszczu i chłodzie, do oporu, po drodze pokonując jeszcze jeden solidny bród. W sumie jednak końcówkę jechało się całkiem znośnie, bo ani razu nie było piasku. Droga w większości dość ubita --- może to przez padający deszcz, który ,,związał'' ten piasek?

\img{./photos/x-s-2014-08-05_20-01-34__79.jpg}{last_ford}{Ostatni bród w tej edycji interioru.}
\img{./photos/x-s-2014-08-06_10-44-32__81.jpg}{}{Jak się nie ma, co się lubi…}

Nocleg wypadł znów --- nie inaczej --- pośród pustyni, 19 km od \road{1}. Największym problem okazało się wybranie miejsca na rozbicie namiotów --- chodziło o to, żeby były osłonięte od wiatru oraz żeby było jak najmniej kamyków. Aż chce się powiedzieć: \emph{“Wszędzie tyle samo! Czy to takie ważne?!”} Hm… to po prostu wychodzi z nas zmęczenie --- 77 km po wertepach, w ciężkich warunkach robi swoje.

Powiem za siebie: Wieczorem byłem tak wytyrany, że w 5 minut po rozłożeniu namiotu i przebraniu się --- zasnąłem. Nie udało mi się wytrwać do rozpoczęcia fazy przygotowania obiado-kolacji, miałem za to plan by zaraz z rana pocisnąć do Mývatn i dokonać solidnych zakupów w tamtejszym Samkaupie. Problem polegał na tym, że na obiado-kolację miał być kus-kus, który posiadałem ja w swoich zapasach. Put wołał mnie później z namiotu dziewczyn (podobno głośno) --- nie dawałem znaku życia, szukał torebek z kaszą --- lecz nie znalazł. Reszta nie doszekała się więc kus-kusu i ostatecznie towarzystwo dojadało dwoma chlebami z mielonką.
